---
icon: alias
date: 2023-09-09
category:
  - 古文
tag:
  - 古文
---


# 兰亭集序

<!-- more -->


永和九年，岁在癸丑。暮春之初，会与会稽山阴之兰亭，修禊事也。

群贤毕至，少长咸集。

此地有崇山峻岭，茂林修竹; 又有清流急湍，映带左右，引以为流觞曲水，列坐其次，虽无丝竹管弦之盛，一觞一咏，亦足以畅叙幽情。

是日也，天朗气清，惠风和畅。仰观宇宙之大，俯察品类之盛。所以游目骋怀，足以极视听之娱，信可乐也。

夫人之相与，俯仰一世,或取诸怀抱，悟言一室之内;或因寄所托，放浪形骸之外。

虽趣舍万殊，静躁不同，当期欣于所遇，暂得于己，快然自如，不知老之将至。

及其所之既倦，情随事迁，感慨系之矣。

向之所欣，俯仰之间，已为陈迹，犹不能不以之兴怀。

<strong>况修短随化，终期于尽.</strong>

古人云： “死生亦大矣。”岂不痛哉!

每览昔人兴感之由，若合一契，未尝不临文嗟悼，不能喻之与怀。

<strong> 固知一死生为虚诞，齐彭殇为妄作。</strong>

后之视今，亦犹今之视昔。

悲夫！故列叙时人，录其所述，虽世殊事异，所以兴怀，其致一也，后之览者，亦将有感于斯文。