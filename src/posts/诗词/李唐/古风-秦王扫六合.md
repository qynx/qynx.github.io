---
icon: alias
date: 2024-10-19
category:
- 诗词
tag:
- 诗词
- 李唐
author:
  name: 李白
  url: /posts/诗人/李白
---

# 古风-秦王扫六合

<!-- more -->

::: center

秦王扫六合，虎视何雄哉。

挥剑决浮云，诸侯尽西来。

明断自天启，大略加群才。

收兵铸金人，函谷正东开。

铭功会稽岭，骋望琅琊台。

刑徒七十万，起土骊山隈。

尚采不死药，茫然使心哀。

连弩射海鱼，长鲸正崔嵬。

额鼻象五岳，扬波喷云雷。

鬐鬣蔽青天，何由睹蓬莱。

徐巿载秦女，楼船几时回。

但见三泉下，金棺葬寒灰。

:::


