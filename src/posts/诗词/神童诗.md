---
icon: article
date: 2023-06-23
category:
  - 诗词
tag:
  - 诗词
  - 志向
star: 5
---

# 神童诗

<!-- more -->

::: tip 简介
作者：汪洙
后人以汪洙原著的《神童诗》为基础，再加上其他人的诗，而编成。
:::


::: center

天子重英豪，文章教尔曹。

万般皆下品，惟有读书高。

少小须勤学，文章可立身。

满朝朱紫贵，尽是读书人。

学问勤中得，萤窗万卷书。

三冬今足用，谁笑腹空虚。

自小多才学，平生志气高。

别人怀宝剑，我有笔如刀。

朝为田舍郎，暮登天子堂。

将相本无种，男儿当自强。

学乃身之宝，儒为席上珍。

君看为宰相，必用读书人。

莫道儒冠误，诗书不负人。

达而相天下，穷则善其身。

遗子满赢金，何如教一经。

姓名书锦轴，朱紫佐朝廷。

古有千文义，须知学后通。

圣贤俱间出，以此发蒙童。

神童衫子短，袖大惹春风。

未去朝天子，先来谒相公。

年纪虽然小，文章日渐多。

待看十五六，一举便登科。

大比因时举，乡书以类升。

名题仙桂籍，天府快先登。

喜中青钱选，才高压俊英。

萤窗新脱迹，雁塔淡书名。

年少初登第，皇都得意回。

禹门三汲浪，平地一声雷。

一举登科目，双亲未老时。

锦衣归故里，端的是男儿。

玉殿传金榜，君恩赐状头。

英雄三百辈，随我步瀛州。

:::